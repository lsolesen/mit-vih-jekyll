---
title: Fælles Narrativ Tidslinje
author: lsolesen
excerpt: "Metoden Fælles Narrativ Tidslinje er oprindeligt udviklet af
  Denborough og tager afsæt i et omdrejningspunkt for narrativ terapi:
  Opdagelsen af unikke hændelser."
toc: false
---
Metoden Fælles Narrativ Tidslinje65 er oprindeligt udviklet af Denborough og tager afsæt i et omdrejningspunkt for narrativ terapi: Opdagelsen af unikke hændelser. En lignende teknik er kendt fra en psykodynamisk tilgang til vejledning (se fx Stern 2004). Et særligt kendetegn ved narrativ terapi her er udsagnet om det fraværende men implicitte (Carey et al. 2009), hvor det handler om at få øje på ønsket om et andet liv eller en anden tilstand.

Når det gælder Fælles Narrativ Tidslinje går man fra det individuelle menneskes historie og ind i en fælles historie og en social kontekst. Dermed skaber man sammen en fælles tidslinje med individuelle fortællinger om samme biografiske tema. Målet er bagefter sammen at genforfatte historien.

I dette projekt bad jeg nogle højskoleelever om at tage udgangspunkt i en situation, hvor de havde haft en god skoleoplevelse, som var positivt afgørende for deres liv66. Eleverne fik hver udleveret et stykke papir, hvorpå de skulle skrive en titel for begivenheden, et tidspunkt (så konkret som muligt) og et sted. Til sidst skulle de tegne en metafor for begivenheden. Der blev etableret en fælles tidslinje på væggen, hvor eleverne satte papiret med deres egen fortælling ind, så den kronologisk passede med de andres fortællinger. Derefter fortalte eleverne deres fortælling for de andre i den rækkefølge, de fremkom på tidslinjen.

Næste led var at finde frem til de fælles temaer i fortællingerne og skabe et fælles dokument, som her blev en stor tegning, som alle medvirkede til. Sidste led var refleksion over, hvordan eleverne kunne bidrage positivt til andre menneskers liv med deres personlige fortælling og det fælles dokument. Som afslutning fik eleverne uddelt et personligt certifikat, som dels var et bevis på deres deltagelse i workshoppen men i lige så høj grad en anerkendelse af deres særlige bidrag til dagen.

Empirien bliver præsenteret grundigt i næste kapitel, men som eksempel på arbejdsprocessen ved Fælles Narrativ Tidslinje har jeg her indsat et uddrag af min egen personlige drejebog fra workshopperne på højskole A og B, hvor jeg anvendte metoden:

*﻿**

Kollektiv Narrativ Tidslinje67: Eleverne skal tage udgangspunkt i følgende situationsbeskrivelse:

Beskriv en situation, hvor du har haft en virkelig god oplevelse med en skole, en oplevelse som var afgørende for dit liv. Det kan være en lærer, der gjorde noget godt, en klassekammerat, en vejleder – eller noget helt andet. Prøv at tænke over og sætte ord på, hvad det var, der gjorde denne skoleoplevelse til noget særligt. Du kan vælge en begivenhed fra når som helst i dit skoleliv; fra børnehaveklassen til i dag på højskolen. Skriv følgende på et stykke papir [og jeg skriver det på tavlen]:

1) Titel på begivenheden
2) Tidspunkt: årstal, tid på året, tid på dagen
3) Sted
4) Tegn en metafor for situationen

Sæt dit papir op på tidslinjen, så den passer kronologisk med de andres begivenheder. I rækkefølge fortælles historierne kort (ca. 10 minutter). (Uddrag fra Helene Valgreens drejebog, d. 24/3 2009, højskole A)
